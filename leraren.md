---
title: Onze Leraren
feature_image: "/assets/banner_leraren.jpg"
excerpt: "Leraren van de Hofakker"
aside: true
---
### Bianca de Ruiter
{% include figure.html image="/assets/bianca.png" caption="Juf kleuterschool" position="right" width="300" height="800" %}

Mijn naam is Bianca de Ruiter en sinds september 2014 ben ik kleuterjuf op de Hofakker. Zo’n zestien jaar geleden bracht ik mijn dochter naar de vrije peuterspeelzaal. Daar werd mij al snel gevraagd of ik als juffie wilde komen werken. Deze vraag heeft mij in het onderwijs doen belanden. Ik voel een natuurlijke verbinding met het jonge kind en daarom heb ik bij de lerarenopleiding Helicon ook gekozen voor de kleuterspecialisatie. 

Tijdens mijn opleiding ben ik gevraagd een nieuwe kleuterklas te beginnen in Almere, waar ik met veel plezier 12 jaar heb gewerkt. Verschillende verschuivingen binnen het vrije school onderwijs deden mij na 12 jaar besluiten het onderwijs vaarwel te zeggen. Ik ben een prachtige bijzondere reis naar Tibet gaan maken, waar ik een nomadenschool bezocht heb. Deze kinderen hebben mijn hart gestolen en sindsdien werk ik in mijn vrije tijd voor de nomadenkinderen. Na twee jaar in een hele andere onderneming te hebben gewerkt, kwam de boerderijschool op mijn pad. Dit initiatief bleek zo goed bij mij te passen dat ik met alle plezier de omschakeling naar het onderwijs weer gemaakt heb.

De Antroposofie en het Boeddhisme zijn twee grote inspiratiebronnen en leerscholen in mijn leven en zijn voor mij de basis van al mijn handelen.En wat een ongelooflijke mogelijkheden liggen hier bij de Hofakker, om een meer natuurlijke en gezonde manier van leren aan de kinderen te kunnen bieden! De dieren en de natuur om ons heen, die zoveel levendigheid en levenskracht brengen, en als vanzelf eerbied oproepen. De groep enthousiaste mensen die samen zo een bijzondere school mogelijk maken, en met elkaar een gemeenschap vormen. De kinderen die met zoveel plezier naar school komen en zich daar met zoveel vrijheid bewegen maakt dat ik me een gezegend mens voel hier te mogen werken.

‘Juf hoor je de paarden rennen?’ Dit brengt mij er meteen op om het spelletje van de smid te doen, waarbij we nieuwe hoefijzers onder de paardenvoetjes zetten, en te zingen van het witte paard met sterren in zijn manen en maanlicht in zijn staart. Het is alsof in deze omgeving het lesmateriaal zich als vanzelf aanbiedt.

### Hans Wynberg
{% include figure.html image="/assets/hans.png" caption="Leraar Onderbouw" position="right" width="300" height="800" %}

Zo’n 8 jaar geleden begon mijn pad als docent, bij de middelbare Vrije school in Amsterdam. Daar is ook mijn passie voor vernieuwend onderwijs aangestoken. Zelf je lessen ontwerpen, betekenisvol onderwijs geven en de ontwikkeling van het kind centraal stellen, zijn waarden waar ik daar contact mee maakte en die ik belangrijk vind.

Na vier jaar en een eerste graad in Biologie rijker ging ik verder en begon ik een zwerftocht in het land van onderwijs vernieuwing. Zo ben ik in Amsterdam een onderwijsinitiatief gestart waar we betekenisvol, contextrijk en holistisch onderwijs stimuleren. We organiseerde het project ‘de voedselmachine’ op verschillende basisscholen. In dit project gingen de leerlingen in groepen zelf een machine ontwerpen en bouwen waar planten in konden groeien. Daarnaast heb ik op een middelbare school les gegeven in het nieuwe vak Onderzoek & Ontwerp waar leerlingen worden gestimuleerd om zelf bepaalde maatschappelijke problemen op te lossen. Nu ben ik net terug van een reis, waar ik o.a. in Hawaii kennis heb gemaakt met een inspirerende gesprekstechniek (council) die heel verbindend werkt en daar op scholen wordt toegepast.

Toen ik over de Hofakker hoorde klonk het me als muziek in de oren. Een vrije school waar les gegeven kan worden op een manier die kinderen echt tot ontwikkeling brengt, waar de echte wereld een plek heeft en dichtbij is zodat kinderen daarmee contact kunnen maken. Waar leerlingen de wereld kunnen verkennen en ervan leren. Ik zie het als een voorrecht dat ik daaraan mag proeven en kan bijdragen.

###  Reshma Eggink
{% include figure.html image="/assets/reshma.jpeg" caption="Leraar Onderbouw" position="right" width="300" height="800" %}

Ik ben Reshma Eggink en zal na de zomervakantie les gaan geven aan de onderbouw. Op het moment woon ik met mijn partner Jeroen en drie zoontjes van 4, 6 en 8 jaar in Haarlem, waar ik met veel plezier werk op de vrije school. 

We kregen als gezin steeds meer behoefte aan ruimte en rust om ons heen, ook lonkt het avontuur om een nieuwe omgeving te leren kennen. Dit maakte ons besluiten om naar het mooie Zutphen te verhuizen. In mijn zoektocht naar een nieuwe baan in deze omgeving kwam ik al snel de Hofakker tegen. Bij mijn eerste bezoek zag ik gelijk een prachtige kansrijke plek, na verdere kennismaking groeide mijn enthousiasme voor dit onderwijs. Ik zie veel mogelijkheden om mijn gedane ervaring met elkaar te verweven en hier puur onderwijs vorm te gaan geven. Ik heb kunstzinnige therapie gestudeerd, hierna heb ik de reguliere PABO gedaan en ben ik op een Dalton school gaan werken. Vier jaar geleden heb ik de stap gemaakt naar de vrije school en heb ik hiervoor de applicatie cursus gedaan. 

Ik kijk er erg naar uit de kinderen en de ouders op de Hofakker te leren kennen en ze te bieden wat ik meebreng, en zelf ook te leren en te groeien. Het zal in de zomervakantie nog even  aanpakken worden met verhuizen en verbouwen, maar neem ook graag mijn ontspanning in het bos, de moestuin of met een kopje thee en breiwerk.
